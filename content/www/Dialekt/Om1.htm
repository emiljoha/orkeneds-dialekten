<html>
<head>
<meta http-equiv="Content-Language" content="sv">
<meta http-equiv="Content-Type" content="text/html; charset=windows-1252">
<title>Om Örkened</title>
</head>
<body bgcolor="#CCFF99">
<p><img border="0" src="\Dialekt\Bilder\_0Logo.gif" Alt="Örkeneds-Dialekten"></p><hr width="100%" size=1>
<table align=center border="0" width="70%">

<br><img border="0" src="\Dialekt\Bilder\_9Om1t.gif" Alt="Om Örkened">
<br><img src="\Dialekt\Bilder\_9OmIMG1.gif" align=right vspace=5 border=0>
Örkened är en socken i Göinge, i det nordöstra hörnet av Skåne. Där sammanstrålar vägarna från Småland, Blekinge och Skåne. Trakten ligger i det allra vildaste av Göinge och bär såväl naturens skönhet som historiens vingslag långt tillbaka i tiden.<br>
Formellt var Örkened danskt fram till 1658, men som gränsbygd långt från makten hade det sin egen frihet. Försvenskningen under Karl XI blev därför brutal. Den ledde till dramatiska händelser där snapphanar utmärkte sej som hjältar och gjorde starkt motstånd. Som hämnd lät Karl XI bränna hela socknen. Idag är det en fredlig bygd, även om frihetskänslan ännu kan leva kvar från flydda tider.<br>
Genom tiderna har trakten varit ett utpräglat bondesamhälle, där man odlat och hållit djur i det magra, steniga landskapet. Under 1700-talet tillkom torparna, såväl hos bönderna, som i de stora kronoskogarna. Från mitten av 1800-talet blev korgmakeriet en betydande binäring för den fattiga befolkningen, medan den svarta diabasen kring sekelskiftet skapade en stenindustri, som betytt mycket för samhällets utveckling. Byn Lönsboda, som råkade ligga just där alla vägar möts, blev ett naturligt centrum.<br>
Örkened är numera ett modernt samhälle, som rymmer en väl utvecklad handel, industri och skickliga hantverkare. Både korgmakeriet och stenbrytningen lever kvar och har odlat sin egen tradition av skickliga hantverkare.<br><br>

</table><hr width="100%" size=1>

<font size="1"><i> &nbsp; &nbsp; &nbsp; &copy; Alice Robertsson och Sven Hellgren, Lönsboda.<br> &nbsp;&nbsp;&nbsp;&nbsp; &nbsp; (2007-11-11)</i></font>
</body></html>